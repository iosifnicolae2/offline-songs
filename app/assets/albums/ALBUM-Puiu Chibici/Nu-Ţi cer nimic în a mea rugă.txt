Nu-Ţi cer nimic în a mea rugă
Când vin 'naintea Ta, Isus,
Ci doar ca o umilă slugă
Mă plec adânc smerit, supus,
Nu-Ţi cer averi, nici bogăţie,
Nici faimă şi nici altceva,
Vreau doar cereasca-mpărăţie 
Şi Harul Tău de-a pururea.

R: Nu-Ţi cer nimc, nimic, Isus,
Ci doar să merg precum ai spus,
Ajută-mă, Te rog, aş vrea
Ca în toate să-mplinesc, 
Să-mplinesc doar voia Ta.

2. Nu-Ţi cer nimic în asta lume
Decât alături să Te am,
Şi când mă plec în rugăciune
Să simt al cerului balsam.
Nu-Ţi cer nimic ce omenirea
Aruncă astăzi pe pământ,
Ci vreau, o, Doamne, mântuirea
Şi bucuria-n Duhul Sfânt.

3. Nimic, nimic nu vreau din toate
Ce mă izbesc azi în priviri,
Doresc doar veşnica cetate
Şi-a slavei Tale străluciri.
Să simt cum Tu mă ţii de mână
Şi grija mea o porţi mereu,
Şi în dureri cum mă alină
Iubirea Ta de Dumnezeu.

