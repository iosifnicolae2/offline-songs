La tronul Tău, Isuse dragă
Mă plec adânc, sunt vinovat,
Ştiu că în viaţa mea pribeagă
De-atâtea ori Te-am supărat,
Dar vin smerit în rugăciune,
O, Doamne bun, la crucea Ta,
Căci norii grei par să se-adune,
O, Doamne, peste casa mea.

2. La tronul Tău cu-atâtea doruri
Mă plec cu cei împovăraţi,
Cu-acei bolnavi, săraci şi singuri,
Cu-acei ce plâng nemângâiaţi.
La tonul Tău acum, Părinte,
S-au adunat multe poveri,
Te rog frumos să iei aminte
La-atâtea lacrimi şi dureri.

3. Păstor milos, ce-aduci cu Tine
Doar mângâiere şi alin,
Tu, Cel ce ştii să faci doar bine,
În faţa Ta azi mă închin,
Isus, Isus, a mea iubire,
Spre Tine glasul mi-l îndrept,
Din cerul Tău dă-mi izbăvire,
În Tine sper şi Te aştept.

4. Spre crucea Ta deschide-mi drumul
Când ostenit vreau să m-aşez
Şi lasă-mă s-aduc parfumul
Recunoştinţei ce-Ţi păstrez.
Să stau plecat o veşnicie,
Umil, doar sub privirea Ta,
Căci Tu-mi dai pace, bucurie,
Şi mă primeşti la Golgota.

