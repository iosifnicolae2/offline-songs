Azi, la altar, voi aţi venit
Voioşi şi plini de bucurie,
Ca de la Domnul să primiţi
Un sprijin tare-n căsnicie.

R: De vrei să ai,
Pereche scumpă, bucurie,
De vrei să ai
În viaţă mai multe flori şi cânt,
Stai pe genunchi
Mereu cu Domnu-n părtăşie
Şi să nu treci nicicând
Peste-al Scripturilor Cuvânt.

2. De vrei să ai în casa ta
O sfântă binecuvântare,
Tu, frate mire, nu uita
De odăiţa de-nchinare.

3. Tu eşti o floare dintre flori
Ce ai fost smulsă din grădină,
Azi laşi părinţi, fraţi şi surori
Şi-ţi faci în Domnul rădăcină.

4. Tu, soră scumpă, acum păşeşti
Aici în haină de mireasă,
Căci scris a fost din slăvi cereşti
Mirelui tău să-i fii aleasă.

5. Să nu uitaţi ce v-a legat,
Când spuneţi DA la cununie,
Căci martor e chiar Dumnezeu
Şi DA al vostru, DA să fie.

