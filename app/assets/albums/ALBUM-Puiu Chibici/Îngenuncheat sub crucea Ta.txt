Îngenuncheat sub crucea Ta
Nemeritând decât ocara,
La crucea de la Golgota,
Eu vin, Isus, să-Ţi las povara.
Vin să-mi plec capul obosit
Pe pieptul Tău milos, Stăpâne,
Să-mi plâng păcatul meu cumplit,
Să Te rog; ai milă de mine!

R: Îngenuncheat sub crucea Ta,
Plecat 'naintea jertfei Tale,
La crucea de la Golgota,
Eu vin, Isus, să-mi dai iertare.

2. Rămas-am gol şi despuiat,
Lipsit de orişice putere,
Şi de la cei ce-am aşteptat
N-am avut nici o mângâiere.
De aceea vin 'naintea Ta
În zdrenţe şi sărac, Stăpâne,
Pierdut-am tot în lumea rea,
Te rog, îndură-Te de mine.

3. De faţa Ta m-am tot ferit,
Prea vinovat să-Ţi stau pe aproape,
Şi-am rătăcit şi am pribegit
Tot afundându-mă în noapte.
Plecat sub cruce, ostenit,
Cu sufletu-mi plin de-ntristare,
La mila Ta am îndrăznit,
Te rog frumos să-mi dai iertare.

