În faţa tronului de domnie
O gloată fără număr era
Din orice neam, limbă şi seminţie,
'Naintea Domnului stătea.
A Dumnezeului nostru mare
Să fie slava în veci, au strigat,
Şi Mielului cinste şi onoare,
Celui ce-a fost mort şi-a-nviat.

2. ,,Cine sunt aceştia, Doamne,
De unde vin?'' O voce-a-ntrebat.
,,Vin din necazul cel mai mare,
Ei haina-n sânge sfânt şi-au spălat.
Ei vin din valea de suspine,
Unde zăduful l-au îndurat
Şi pentru slăvile divine
Dureri şi lacrimi au răbdat.''

3. Ei Îi slujesc fără-ncetare
Şi se închină în templul Său,
Atotputernicului Soare,
Celui ce-i veşnic Dumnezeu.
Ei Îl urmează cu iubire
Pe Cel ce le-a fost bun Păstor
Şi-I aduc ne-ncetat mulţumire
Lui Isus, Domnul Domnilor.

4. În gloata ceea fără număr
Aş vrea să mă găsesc şi eu
Cu ai mei fraţi, umăr lângă umăr,
Cântând mărire lui Dumnezeu.
Să cânt cântarea minunată,
Ce nicicând nu s-a mai cântat
În ţara binecuvântată
Unde Isus e Împărat.

