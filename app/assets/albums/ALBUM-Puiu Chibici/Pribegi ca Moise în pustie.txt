Pribegi ca Moise în pustie
De-un dor şi o ţintă animaţi,
Călătorim spre veşnicie,
Copii, bătrâni, surori şi fraţi.
Ne-am săturat de grea robie,
De boli, de moarte, de război,
Căutăm o altă-mpărăţie
Fără de grijuri şi nevoi.

R: Căutăm mereu o ţară dincolo de stele,
Un sfânt locaş precum demult profeţii au spus,
Un paradis fără de lacrimi şi durere
Unde-Împărat, unde-Împărat va fi Isus.

2. Un stâlp de nor ne e călăuză
Şi-n noapte-o flacără de foc,
Poporu-ntreg parcă-i pe fugă
Vrând strămutarea în alt loc.
Nu loc de lapte, nici miere
Sau bogăţii de pe pământ,
Ci unde-i, Doamne, a Ta putere
Şi bucuria-n Duhul Sfânt.

3. Nu străzi de aur ne încântă,
Nici frumuseţi cum ni s-a spus,
Ci întâlnirea aceea sfântă
Şi vocea blândă a lui Isus.
Pribegi ca Moise în pustie,
Dar nu spre o patrie de jos,
Ci către a cerului tărie,
Spre veşnicia cu Hristos.

