Răsune a noastră cântare,
Un imn de adânci mulţumiri,
Şi fie şi ceru-n serbare
Ca-n ziua de mari fericiri.
Prin Duh înălţăm o cîntare,
Prin Duh să cinstim pe Isus;
Căci slava ce-o are e mare
În gloria unde-a ajuns.

(:Osana lui Isus:)
De-acum şi până-n veac.

Pe Isus Îl simţi în natură,
Căci toate prin El s-au creat.
Şi cine-i ca El în statură?
Nu-i nimeni c-al meu Împărat!
Cinstiţi-L, ostroave şi ape ,
Cinstiţi-L voi mări şi uscat,
Căci El a putut să adape
Mulţimi de popor însetat!

Prin câte puterea-I se-arată
Prin câte dovezi Îl cunoşti!
Priveşte la ceruri şi iată
În toate pe El recunoşti.
Veniţi, voi, mulţimi de popoare,
Să vină toţi cei păcătoşi,
Căci gloria Lui este mare,
Iertare primiţi bucuroşi.

Cu toţi ridicaţi-vă glasul,
Un cor de milioane formând!
Simţiţi ce sublim fi-va ceasul
Când toţi vom fi una-n-curând?
Mărire lui Isus în ceruri!
Mărire şi slavă în veci!
Cântaţi şi astăzi şi pururi:
Mărire şi slavă în veci!




