Eram copil şi-mi amintesc cu dor
Când mama ne strângea pe lângă ea
În vremea aceea nu era uşor
Dar mama cu iubire ne-ngrijea

Deşi noi am trecut prin vremuri grele
Mama nu se plângea la nimenea
Îşi ridica privirea înspre stele
Şi pentru noi mereu ea se ruga.
Chiar dacă uneori n-aveam pe masă
O pâine caldă pentru a ne hrăni
Ea se ruga c-o dragoste aleasă
Ce-o are mama pentru a ei copii

Îmi amintesc de atunci momente-n care
Ea din cuvânt mereu ne povestea
Atâta dăruire şi răbdare
Avea şi încă are mama mea

Chiar dacă a trecut o vreme lungă
Şi-atât de multe lucruri am uitat
Tot ce-mi doresc e să am bucuria
Copilului sincer, nevinovat
Ajuta-mă Isus să fiu în viaţa
Ca un copil ce ascultă de părinţi
Şi într-o zi să locuiesc cu tine
În slavă împreună cu ai tăi sfinţi.


