Oricât de lungă-i noaptea,
Furtuna cât de grea,
Eu n-am să-mi sting lumina
Și nu-nchid poarta mea.
La orice strajă poate
Să vină Domnul meu
Și-n casa cu lumină
El ştie că-aştept eu.

Oricât de grea-i vegherea
Singurătăţii stând,
Eu n-am să-mi las iubirea
Închisă, dormitând;
Pe Domnul meu să vină
Cu drag voi aştepta
Și poarta cea deschisă
El ştie că-i a mea.

La geamul cu lumină
Grăbească-Se uşor,
Pe poarta cea deschisă
Să intre iubitor,
Știind c-acolo este
Un suflet singurel
Și Cel mai scump acolo
El ştie că e El.




