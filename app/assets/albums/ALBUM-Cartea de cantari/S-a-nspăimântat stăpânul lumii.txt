S-a-nspăimântat stăpânul lumii
La glasul blândului profet.
/: Şi un duşman văzu în fiul
Dulgherului din Nazaret. :/

El n-a venit să răzvrătească
Nu vrea pieirea nimănui.
/: Desculţ, pe jos, colindă lumea
Şi mulţi hulesc numele Lui. :/

Urască-L cei fără-de-lege,
Ce-i pasă Lui de ura lor?
/: El a venit s-aducă pace
Şi înfrăţire tuturor. :/

Şi mulţi cu pietre Îl alungă,
Şi zic de El c-ar fi-ndrăcit.
/: Dar El zâmbeşte tuturora,
Atotputernic şi smerit. :/

El orbilor le dă vedere,
Şi muţilor le dă cuvânt;
/: Pe cei bolnavi îi întăreşte
Pe morţi îi scoală din mormânt. :/

Iar voi ce-aţi plâns în întuneric,
Şi nimeni nu v-a mângâiat,
/: Din lunga voastră zbuciumare,
Sculaţi: Cristos a înviat. :/




