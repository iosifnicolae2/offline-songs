Nu ți-a fost prieten duhul lumii
Te-a amânat de azi pe mâin
Și dupa ani de inșelare,
Nimic nu ți-a lăsat în mâini.

Nu ți-a fost, nici copilăria,
Prieten credincios! curând
S-a dus, senină către alții
Și gol te-a părăsit, plângând.

Nu ți-a fost prieten, cu credința
Nici tinerețea cum ai vrut,
Nici sănătatea, nici norocul
Un singur Prieten ai avut.

Dar pe Acela, Unul singur,
L-ai ascultat cel mai puțin,
L-ai ascultat cel mai din urmă
Și L-ai primit ca pe-un străin.

Și totuși, încă mai așteaptă
Că-n sfintele-ți păreri de rău,
Să prețuiești a Lui iubire,
Cât mai așteaptă-n pragul tău.

Deschide-I singurului Prieten,
Plângându-ți vina cu amar,
Căci dacă si El se va duce,
Poți plânge-atunci... va fi-n zadar

 - Nicolae Moldoveanu -




