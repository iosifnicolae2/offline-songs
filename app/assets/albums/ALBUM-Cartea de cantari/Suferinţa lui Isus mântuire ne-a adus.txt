Suferinţa lui Isus mântuire ne-a adus
(:Mântuire vindecare şi cu Tatăl împăcare
De păcat s-avem iertare prin Isus:)

Iată Fiul Celui Sfânt e-ntristat pân’ la mormânt
(:Lacrimi varsă în grădină, să primim a Lui lumină
Plânge-n Ghetsimani, suspină Domnul Sfânt:)

Iată-L dus pe la preoţi şi batjocorit de toţi
(:Osândit este la moarte cu cei răi să aibă parte
Dar El milă încă-mparte pentru toţi:)

Ducând crucea sus pe deal, cade jos, se scoală iar
(:Trupul Lui e numai sânge, inima la toţi le-o frânge
Şi femei şi mama-L plânge, da-n zadar:)

Suferinţa Lui e grea, pe crucea din Golgota
(:Chinuit strigă ,,Mi-e sete!” ei I-au dat oţet cu fiere
Vai, ce grea-i a Lui durere, vai ce grea e!:)

Iar pe cruce un tâlhar a găsit al milei har
(:Şi Isus i-a zis cu grai ,,azi vei fi cu Mine-n Rai”
O, Tu Doamne milă ai de un tâlhar:)

Da, Eu am milă de toţi, de bolnavi, de păcătoşi
(:De toţi cei ce vin la Mine şi se leapădă de sine
Da, Eu milă am de tine şi de toţi:)

Suferinţa lui Isus, mântuire ne-a adus
(:De aceea fiecare să vegheze-n aşteptare
Căci Domnul-curând apare, cum ne-a spus:)





