Când zorile revarsă mărgăritar pe flori,
Când razele-şi arată bogatele culori,
Când umbra nopţii piere şi raze cresc uşor,
Aşterne-te la lucru, căci timpul trece-n zbor!

Când soarele revarsă, al razei sale joc,
Şi lumea încălzeşte, cu para lui de foc,
Aşterne-te la muncă, lucrează iar cu spor,
Căci trece dimineaţa şi timpul trece-n zbor.

Încet coboară seara şi noaptea va veni,
Murmură vântul dulce în codrii şi câmpii,
Amurgul tainic vine, munciţi, munciţi, cu zor,
Căci iată vine noaptea, şi timpul trece-n zbor.


