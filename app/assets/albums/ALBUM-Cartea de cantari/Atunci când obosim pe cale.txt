Atunci când obosim pe cale
Și crucea pare greu de dus,
Privim la-ntunecata Vale...
Apoi, văzând unde-am ajuns,
`Nălțăm din suflet osanale
Și ne mândrim cu crucea lui Isus!

Refren:
O, ni se pare greu sub cruce
Că-aici a firii pofte pier...
Însă vedem că ea ne duce
Mereu, mereu mai sus spre cer
Și-atunci, o bucurie dulce
Inundă-al inimii ungher.

Când crucea mi se pare grea
Și obosit mă simt pe cale,
M-aplec și-ngenunchez sub ea
Cu mulțumiri că dintr-a morții vale
M-a scos Hristos prin crucea Sa,
M-a izbăvit prin patimile Sale!

Refren:
Când mi se pare greu pe cale
Și crucea greu de suferit,
Privesc la chinurile Sale
Și văd cum Domnul S-a jertfit
Purtând a lumii fapte rele
În trupul Său neprihănit...

Mă-nchin slăvind a Ta dreptate
Și crucea ce mi-ai hărăzit,
Prin ea calc zilnic peste moarte
Și-n urma Ta Isus, necontenit
Mă-ndrept spre slăvile înalte
Ce Tu în cer mi-ai pregătit!


