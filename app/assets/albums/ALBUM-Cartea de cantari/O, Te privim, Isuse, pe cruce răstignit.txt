O, Te privim, Isuse, pe cruce răstignit,
În suferinţe-amare, de oameni chinuit.
De răni Ţi-e fruntea plină şi trupul tot Ţi-e frânt,
Dar Tu n-ai nici o vină, Tu eşti cu totul sfânt!

2    O, jertfa-Ţi glorioasă ne-arată desluşit
Cât lumea păcătoasă, de mult, Tu ai iubit
Tu m-ai iubit pe mine, pe toţi Tu i-ai iubit,
Şi-n locul lor, de voie, să suferi ai primit.

3    Noi meritam osânda, dar Tu prin suferinţi
Ai câştigat izbânda, făcut-ai din noi sfinţi.
Noi meritam ocara şi al mâniei foc,
Dar Tu-ai  purtat povara bătăilor de joc.

4    Cum am putea răspunde acum la jertfa Ta?
Să Te urmăm oriunde cu toată dragostea,
Să Te iubim pe Tine, cu Tine pribegind,
Făcând tot timpul bine, venirea Ta grăbind.




