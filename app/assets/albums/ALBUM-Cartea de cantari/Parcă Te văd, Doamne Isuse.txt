Parcă Te văd, Doamne Isuse,
Cum soborul Te leagă,
Cum Te hulesc și Te lovesc,
Pe fața Ta cea dragă.

Parcă Te văd, Doamne Isuse,
Pe cruce, plin de sânge,
Iar mama Ta, la Golgota,
Îngenunchiată, plânge.

Parcă Te văd, Doamne Isuse,
Cum Tu golești paharul
Din Ghețimani, unde-ai gustat
Și crucea și calvarul.

Parcă Te văd, Doamne Isuse,
Strigând de sus: „Mi-e sete!”
Și-n loc de apă, oțet Îți dau,
Cu fiere, să Te-mbete.

Parcă Te-aud, Doamne, Isuse,
Cum vorbești de pe cruce:
„În raiul Meu, chiar azi îți spun,
Prin Mine te vei duce!”




