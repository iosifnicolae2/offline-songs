An de an, an de an,
Bate vântu-n grâu pe lan.
Spic de spic se leagă-n vânt;
Cine-i singur, cade frânt.
Trece vântul... Nu-i nimic!
Parcă le privesc şi zic:
/: “Dar tu ai? Dar tu ai
Frate drag, un bob în spic?” :/

Săptămâni, săptămâni,
Cearcă lupii pe la stâni.
Dă târcoale hăulind:
“Ia să văd ce pot să prind:
Ba vreo oaie, ba vreun miel! ”
Nu le dă Emanuel.
/: Iar tu vrei, iar tu vrei
Să dai piept, să lupţi cu el? :/

Ceas de ceas, ceas de ceas,
N-au albinele popas;
Toate zboară şi zoresc;
În cămară toate cresc;
Numai trântorul haihui
Strică mierea-n jurul lui...
/: Tu zoreşti? Tu zoreşti?
Eşti albina sau ce eşti? :/

În curând, în curând,
Vom da seama: rând pe rând...
Tu - păstor, tu - ucenic,
Unde-s boabele din spic?
Tu - plugar, tu - învăţat,
Câtă miere-ai adunat?
/: Ce-ai făcut? Ce ai făcut
Cu talantul ce ţi-am dat? :/

“Doamne sfânt, Doamne sfânt,
N-am fost mare pe pământ...
Tu, Stăpânul meu Prea'nalt,
Mi-ai dat mie un talant;
Eu, prin griji şi prin nevoi,
Ţi-am adus acuma doi”.
/: “Aşa da, aşa da!
O cetate-acum e-a ta!” :/



