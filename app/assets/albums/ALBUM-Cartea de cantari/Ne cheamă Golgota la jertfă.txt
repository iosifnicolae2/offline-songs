Ne cheamă Golgota la jertfă
Ne cheamă Isus la Calvar
De vremuri strigă fraţii noştri
De sub altar, de sub altar.

Ne strigă sfinţii de sub glie
Ce sângele şi l-au vărsat
Ei n-au schimbat credinţa sfântă
Ci pân la moarte s-au luptat.

Sunt mii de jertfe pretutindeni
Lui Dumnezeu un bun prinos
Ce răspândesc Mireasmă sfântă
Pentru Hristos, pentru Hristos.

De la Ştefan şi până astăzi
Atâţi martiri s-au ridicat
Cu preţul vieţii ei plătiră,
Dar de Isus nu s-au lăsat.

Suntem înconjuraţi de martori
Ce mărturie au adus
Prin amfiteatre şi arene
Pentru Isus, pentru Isus.

Şi fiindc-avem atâtea pilde
Ce ne-nconjoară ca un nor
Să dăm păcatul la o parte
Şi să călcăm pe urma lor.

Şi noi avem să dăm o luptă
Şi noi purta-vom un război
Aşa cum scrie Apocalipsa
De taina vremii pentru noi.

Dar însuşi împăratul slavei
Va merge-n fruntea oastei Lui
Cu El avea-vom biruinţă
Toţii cei ce sunt ai Domnului.

Acei ce vor birui fiara
Şi-a ei lucrare pe pământ
Vor sta cu Mielul împreună
Pe munte sfânt pe munte sfânt.

Cu alăutele în mână
Lui Dumnezeu îi vom cânta
Ce minunate sunt o, Doamne,
Lucrările şi slava Ta.




