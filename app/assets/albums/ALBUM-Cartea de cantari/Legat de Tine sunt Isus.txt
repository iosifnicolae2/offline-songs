Legat de Tine sunt Isus
cu viaţa mea, cu toată,
prin legământul ce Ţi-am pus
c-o inimă predată,
— şi legământul ce Ţi-am pus
mi-l voi ţinea pe veci, Isus.

Legat de Tine sunt Isus,
prin lupta mântuirii
pe care-o am mereu de dus
păcatului şi firii
— Şi lupta care-o am de dus
mi-o voi sfârşi pe veci, Isus.

Legat de Tine sunt Isus
prin jertfele curate
ce-n ascultare Ţi-am adus
credinţii-adevărate,
— Şi jertfele ce Ţi-am adus
vor fi curate-n veci Isus.

Legat de Tine sunt Isus
prin duh şi prin cântare
şi-n veci să şteargă, ce Ţi-am spus
nimic nu va fi-n stare
— cântările ce Ţi le-am spus
vor străluci pe veci Isus.

Legat de Tine sunt Isus
prin soarta mea prin toată,
şi viaţa care Ţi-am adus
Tu-o vei slăvi odată
— da, viaţa care Ţi-am adus
mi-o vei slăvi pe veci, Isus.

 - Traian Dorz -




