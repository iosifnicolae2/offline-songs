Să ştiu să tac când Iuda întreabă
De Tine şi de Ghetsimani!
Să nu Te vând pe o sărutare,
Să nu spun taina la duşmani!
Să ştiu să spun, când orbii întreabă
De Tine, pe ce drum cobori,
Ca toţi să îţi iasă înainte
Şi să se întoarcă văzători!
Ajută-mă să ştiu
Cum Tu doreşti să fiu:
Când să vorbesc şi când să tac,
Ca voia Ta să o fac!
Să pot să uit ce dau la alţii,
Să nu mai cer înapoi ce-am dat,
Căci tot ce nu îmi plăteşte nimeni,
Plăti-mi-vei Tu, îndestulat!
Să pot să ţin în minte numai
Ce-s eu dator a da oricui,
Spre a nu rămâne niciodată,
Dator nimica, nimănui!
Să ştiu să iert oricare vină
A semenilor mei mereu,
Ca şi ale mele să le poată
Ierta pe toate Dumnezeu!
Dar vreau să ştiu să nu iert mie
Nici într-un mic păcat să cad,
Ca nu cumva, chiar pentru acela,
Să meargă cineva în Iad!





