E greu când ţi se pare
Că singur şi străin
Rămasa-i pe a ta cale
Şi n-ai nici un sprijin
Că lacrima din geană
Şi plânsul năbuşit
Şi amarul greu din suflet,
Întreg te-a copleşit

Refren:
Nu spune-n deznădejde
Nimic nechibzuit
Că Cel ce totul vede,
Spre tine a privit
Doar El îţi poartă grija
Şi ştie rana ta
În clipa hotărâtă
Doar El ţi-o va lega

E greu în suferinţă,
E greu prin încercări
E greu în deznădejde
Să crezi în vindecări
E greu la strâmtorare,
E greu când eşti lovit
Să-ți ţii credinţa tare
Şi-atunci când eşti hulit.

E greu când întristarea
În suflet te-a lovit
Că-n prag nu-ţi mai apare
Fiinţa ce-ai dorit
E greu când disperarea
Îşi pune amprenta sa
Lăsând în casă jalea
Te-ntrebi de ce-i aşa?

 - Puiu Chibici -


