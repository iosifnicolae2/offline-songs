Zilele trec ca şi gândul,
Anii vieţii trec în şir,
Iar, pe plaiurile vieţii,
/:Zi de zi se ţese un fir.
Pe războiul vieţii tale,
Fire albe s-au urzit,
Hristos Domnul, cu a Lui mână,
Firul tău l-a năvădit.:/

Deci, ai grijă şi veghează
La orice faptă şi cuvânt,
Căci suveica mereu ţese
În pânza vieţii, rând pe rând.
/:Când tu cercetezi săracul,
Şi un bine ai făcut,
Fire albe şi curate,
În pânza vieţii, ai ţesut.:/

Pe cărarea vieţii tale,
Ţese întruna, dragul meu,
Firele de rugăciune
Şi cântări lui Dumnezeu.
/:Pânza vieţii e o taină,
Ea cuprinde mersul tău:
Tot ce faci în lumea asta,
De faci bine, de faci rău.:/

Nu uita căci, poate mâine,
Firul tău se va găta;
Din războiul vieţii tale,
Pânza ta se va lua.
/:Vei vedea, în veşnicie,
Ce ai lucrat jos pe pământ;
Pânza vieţii îţi arată
Orice faptă şi cuvânt. :/




