Isuse, veșnic călător
Prin lumea de păcate
Tu bați strein și iubitor
La ușile-ncuiate.

Nimic Tu nu-i ceri nimănui
Când bați și-aștepți să vină
Ci vrei să lași în viața lui
Iertare și lumină.

Ai vrea viața Ta să-i dai
Căci viața lui e moartă
Dar el stă-nchis, Tu plângi și stai
Afară lângă poartă.

Eram copil când Te-am văzut
Şi-n poarta mea Streine
Şi să-Ți deschid ai tot bătut
Să intri și la mine.

Dar lumea-mi spune să nu vin
Căci viața Ta-i amară
Am vreme colo mai târziu
Şi Te-am lăsat afară.

De-atunci trecură ani șirag
Pe viața-mi amărâtă,
Tu m-așteptai, Isuse drag
La poarta zăvorâta.

Târziu Ți-am auzit din nou
Chemarea Ta duioasă
Înceată, stinsă, un ecou:
O, lasă-Mă în casă.

O, las-să vin în viața ta
Cu pacea Mea cerească
Cum lumea-ntreaga n-ar putea
Nicicând să-ți dăruiască.

Dar lumea-mi spuse să Te las
Afara și-astă dată,
Tu iar la ușa ai rămas
Şi ușa-i încuiată.

Te-am auzit ani mulți pe rând
Chemându-mă din moarte
Dar n-am deschis...iar Tu plângând
Plecat-ai mai departe.

Iar astăzi singur mă-nfior
De-a mele fapte rele
Isuse și Te chem cu dor
În noaptea vieții mele.

Mai vino iar, Isuse blând,
Mai bate iar o dată
Te-aștept cu sufletul plângând
Şi ușa-i descuiată.

 - Traian Dorz -



