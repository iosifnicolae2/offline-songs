E mult prea scumpă viața asta
Ca s-o petreci nepăsător.
/: E mult prea scumpă orice clipă
S-o lași să treacă fără spor :/

E mult prea scump Cuvântul vieții
Să poți uita și-un ceas măcar.
/: E mult prea scumpă rugăciunea
Să-i poți nesocoti vreun har :/

E mult prea scumpă adunarea
Să nu faci totul pentru ea.
/: E mult prea scumpă-mbrățișarea
Să-ți pară vreo iertare grea:/

E mult prea scumpă răsplătirea
Statorniciei la sfârșit.
/: Să-ți par-acum prea grea-ncercarea
Pe care-o ai de suferit :/

E mult prea scumpă mântuirea
Să nu-i dai totul pe pământ.
/: Și pacea inimii și slava
Statornicului legământ :/

E mult prea scumpă veșnicia
S-o dai pe-o umbră și pe-un fum.
/: E mult prea scump Hristos și Raiul
Să nu dai tot să-l ai acum :/


