Va fi odat-o pace, pe veci netulburată,
Va crește-odată grâul ca cedrii din Liban;
Va fi odat-o turmă, din lumea asta toată,
/: Și mieii n-o sa aibă atunci nici un dușman. :/

Iubirea o sa aibă o patrie slăvită
În care Adevărul, doar El, va fi-Mpărat,
În care bucuria va fi desăvârsită
/: Și Domnul singur fi-va de-a pururi adorat! :/

Acum, mă rog cu frații, plângând cu frunți plecate,
Aici, stropind cu lacrimi atâtea căi de dor;
Acolo însa, toate, pe veci, vor fi uitate!
/: Ne vom scălda-n iubire, în veșnicul izvor. :/

O, viitor de aur, cuprinde-mă în tine,
Cu inima și ochii desprinși de tot ce-i jos!
Să ai, pe totdeauna, tot sufletul din mine,
/: Aprins ca o mireasmă, pe calea lui Hristos. :/




