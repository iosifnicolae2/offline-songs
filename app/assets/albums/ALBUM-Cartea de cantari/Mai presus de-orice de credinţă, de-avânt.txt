Mai presus de-orice de credinţă, de-avânt,
De orice dar care biruie firea,
/: Mai presus de minuni, de puteri, de cununi,
Mai presus de orice, e iubirea! :/

Prin credinţă răstorni munţi înalţi şi cetăţi
Şi-ţi arunci peste veacuri privirea;
/: Dar, în cele cereşti, eşti atât cât iubeşti!
Mai presus de orice, e iubirea! :/

Dumnezeu e măreţ, gem în cale-I furtuni,
Se cutremură toată zidirea...
/: Dar, în susurul blând, Îl auzi murmurând,
Mai presus de orice e iubirea! :/

Pregătiţi-vă, stânci, pentru templul etern!
Orice piatră îşi are menirea;
/: Chiar pământu-i primit, căci Isus l-a sfinţit
Când a scris pe pământ ce-i iubirea... :/

 - Nicolae Moldoveanu -




