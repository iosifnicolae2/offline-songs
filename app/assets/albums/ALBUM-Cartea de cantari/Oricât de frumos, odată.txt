Oricât de frumos, odată,
orice drum ţi-ajunge greu,
numai căile iubirii
le-ai umbla cu drag mereu.
Oricât de plăcute-odată,
toate cântecele tac,
numai cântecul iubirii
l-ai cânta cu drag în veac

Cât de buni să-ţi fie anii,
toţi ţi-i uiţi nedezgropaţi,
numai anii daţi iubirii
până-n veci ţi-s neuitaţi.
Cât de tari, se rup odată
orice legături se fac,
numai ce-a legat iubirea
nu se poate rupe-n veac.

Orice rană se închide
mai târziu ori mai curând,
numai ranele iubirii
nu se mai închid nicicând.
Orice lacrimă fierbinte
se mai uscă uneori,
numai lacrima iubirii
nu se uscă până mori.

Orice soţ şi orice frate
pot uita ce-au spus plângând,
numai dragostea curată
nu te va uita nicicând.
- Doamne, orişice pe lume
pot să las şi să jertfesc,
numai fără-a Ta iubire,
nici să mor, nici să trăiesc!

 - Traian Dorz -



