Tu treci în goana ta grăbit prin lume,
Robit de-a neîmplinilor osândă
Visezi să ai din plin comori şi nume,
Alergi mereu c-o inimă flămândă
Nu mai ai timp ca să priveşti o floare,
Şi să admiri frumoasele-i culori
Să urmăreşti un răsărit de soare,
Şi frumuseţea clipelor din zori
Nu mai ai timp să stai lângă izvorul,
Ce curge cristalin prin stânci de munte
Să înţelegi că doar pe Creatorul,
Îl poţi vedea şi-n cele mai mărunte!

Să vezi că totu-i numai pentru tine,
Un om trudit, sărman şi muritor
Să nu-nţelegi că-n Mâna Lui te ţine,
Un Dumnezeu a toate Creator
Ce-i mai presus de toate Şi-a dat viaţa,
La Golgota în locul tău să moară
Dar tu trecând grăbit îţi întorci faţa,
Să nu vezi dragostea ce te-nconjoară
Încetineşte-ţi pasul pe cărare,
Uitându-te o clipă-n jurul tău
La Universul fără de hotare,
Şi-n tot ce vezi să vezi pe Dumnezeu

Tu treci în goana ta grăbit prin lume,
Robit de-a neîmplinilor osândă
Visezi să ai din plin comori şi nume,
Alergi mereu c-o inimă flămândă
/:Încetineşte-ţi pasul pe cărare,
Uitându-te o clipă-n jurul tău
La Universul fără de hotare,
Şi-n tot ce vezi să vezi pe Dumnezeu:/

 - Ilie Belciu -





