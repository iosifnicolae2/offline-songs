Tăcând, m-ai învăţat să fac,
Privind mereu la Tine.
Tăcând, m-ai învăţat să tac,
Ca să înţeleg mai bine.
Cântând, m-ai învăţat să cânt
Cereasca Ta cântare,
Şi cuvântând, mi-ai dat cuvânt
Cu miez şi înflăcărare.
Rugându-Te, m-ai învăţat
Ca să mă rog mai bine,
Smerindu-Te, m-ai învăţat
Să îngenunchez mai bine.
Răbdând, m-ai învăţat să aştept
Cum altfel nu se poate,
Mustrând, m-ai învăţat că drept
Mă vrei să umblu în toate.
Isus, doar Tu m-ai învăţat
Şi nimenea altcine.
Tot ce am primit şi tot ce am dat
Sunt numai de la Tine.
Nădăjduind, eu am privit
Ce faţă strălucită
Au toţi acei ce şi-au trăit
Credinţa neclintită.

Şi numa în ceruri vom vedea
Ce veşnică cunună
Şi strălucire va avea
Umblarea împreună.




