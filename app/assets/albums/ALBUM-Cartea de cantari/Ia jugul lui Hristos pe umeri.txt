Ia jugul lui Hristos pe umeri
Şi trage lângă El arând;
Chiar dacă semeni numai lacrimi,
Şi umbli numai suspinând.

Hristos cel Sfânt te va cunoaşte
În sărăcie, nu-n belşug,
Căci mulţi au stat cu El la mese,
Dar prea puţini au tras la jug.

Ia-I sarcina şi-o du alături
Şi simte-o apăsând din greu
Cum ai răspunde doar tu singur
De tot ce are Dumnezeu.

Hristos cel Sfânt te va cunoaşte
Odată-n cerul Lui de sus
Nu după haina ce-ai purtat-o,
Ci după sarcina ce-ai dus

Ia crucea ta şi-I mergi pe urme
Tăcând şi mulţumind ca El,
Iubeşte, roagă-te şi rabdă
Urmând Dumnezeiescu-i fel.

Hristos cel Sfânt te va cunoaşte
Nu după numele ce-ţi spui
Ci după ranele-ndurate
Sub crucea ta, şi crucea Lui.

|:Hristos cel sfant te va cunoaste
Nu dupa numele cel spui
Ci dupa ranele-i purtate
Sub crucea ta, sub crucea Lui:|

  - Traian Dorz -



