De ce ades` mi-e dat pe cale
Să-ndur dureri în fel şi fel;
De ce-s lipsit adesea oare?
Eu nu-nţeleg, dar ştie El !

Din pâinea mea am dat altora
Făr`să mă tem că mă înşel,
Răsplata? M-am ales cu piatra.
De ce-i aşa? O ştie El !

Când moartea luptă pe-ndelete
Să rupă-al dragostei inel,
Rămân copii sărmani pe drumuri.
De ce-i aşa? O ştie El !

Când m-am luptat cu valul vieţii
Şi când era s-ajung la ţel,
Mă văd cu barca sfărâmată,
De ce-i aşa? O ştie El !

Eu nu-nţeleg dar ţin întruna,
Crezând cu patimă şi zel,
Că multe din ce mi se-ntâmplă
Eu nu pricep, dar ştie El.

Şi când trezi-mă-voi în ceruri,
Cu EL în marele castel;
Mă voi mira cum de-s acolo
Eu nu-nţeleg, dar ştie El !

- Mircea Ciucudean -



