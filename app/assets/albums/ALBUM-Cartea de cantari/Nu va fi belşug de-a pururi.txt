Nu va fi belşug de-a pururi
Nici tot mesele-ncărcate
/: Vor veni şi ani de lipsuri
Şi de căi întunecate. :/

Cor:
/: Ce-ai face-n suferinţă
De astăzi nu-ţi aduni
Răbdare prin credinţă
Şi har prin rugăciuni. :/

Nu vor fi mereu părinţii
Să muncească şi să strângă
/: Vine-o zi ca-n casa goală
Singuri ochii tăi să plângă. :/

Nu va fi tot libertate
Tot senin şi sărbătoare
/: Vor veni şi zile aspre
Cu furtuni şi cu-ncercare. :/

Nu vor fi mereu tot alţii
Ca să-ţi poarte grija-n toate
/: În curând vei geme singur
Sub întrega-ţi greutate. :/

Nu vei fi tot împreună
Cu mulţimi şi cu cântare
/: Vin şi despărţiri pe lume
Sunt şi pribegii amare. :/

Nu vei fi mereu tot tânăr
Nici tot sănătos şi bine
/: Ce vei face-atuncia dacă
N-ai pe Dumnezeu cu tine. :/





