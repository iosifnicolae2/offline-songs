Voi ce n-aţi avut în lume bucurii şi mângâiere,
Voi ce-aţi plâns atâta vreme în amar şi în durere,
/: Voi ce lumea vă urăşte şi vă scuipă ca pe El
N-aveţi frică niciodată, nu vă ruşinaţi defel! :/

Voi ce-aţi mers tot înainte şi-aţi urcat mai sus calvarul,
Voi ce-aţi suferit ca Dânsul şi-aţi băut întreg paharul,
/: Voi ce n-aţi uitat pe Domnul niciodată şi nicicând
Ci, L-aţi lăudat în toate, I-aţi dat slavă, I-aţi dat cânt! :/

Voi ce fiinţa voastră-ntreagă aţi spălat-o-n a Lui sânge
Şi în inimi vi-i aprinsă flacăra ce nu se stinge,
/: Voi sub cruce ce-aţi gemut şi mai gemeţi şi acum,
Bucuraţi-vă de-acuma, ziua sfântă e pe drum. :/

Iată zorile se-arată, marea zi se prevesteşte,
Iarna este pe sfârşite şi măslinul frăgezeşte,
/: Voi ce-aţi biruit păcatul în jertfa de pe Calvar,
Bucuraţi-vă de-acuma, n-aţi suferit în zadar! :/

Voi ce-aţi privegheat întruna şi aţi fost tot timpul gata,
Bucuraţi-vă acuma, iată-L vine cu răsplata,
/: Ca să dea pentru amarul şi durerea ce-a trecut
Viaţă lină, fericită, viaţă fără de sfârşit. :/





