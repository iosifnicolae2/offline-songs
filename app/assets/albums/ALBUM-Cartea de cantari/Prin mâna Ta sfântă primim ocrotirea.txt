Prin mâna Ta sfântă primim ocrotirea,
Prin orice încercare, Tu ne izbăveşti.
Eşti Stânca de veacuri ce dai nemurirea,
Când totul va trece, doar Tu dăinuieşti!
Prin mâna Ta sfântă primim ocrotirea,
Când răul ne înfruntă cu răcnet de leu.
Când el ne vrea moartea, Tu dai nemurirea,
Căci Tu eşti viaţa, eşti viu, Dumnezeu!
Prin mâna Ta sfântă primim ocrotirea,
Când însăşi mânia ne chinuie amar,
Venit-ai din ceruri să aduci fericirea,
Să mântui, să îndrepţi şi să mori pe Calvar.
Prin mâna Ta sfântă primim ocrotirea,
Când dragostea în lume cu greu o găsim,
În inimi smerite pui sol sfânt, “iubirea”,
Schimbând totul în cântec de pace sublim.
Prin mâna Ta sfântă primim ocrotirea,
Chiar lutul acesta de s-ar sfărâma,
Trecându-l prin moarte, Tu dai strălucirea
Ce în clipa învierii cu toţi vom avea.
Prin mâna Ta sfântă primim ocrotirea,
Căci faci să rodească truditul pământ.
Îţi aducem din suflet, pe veci, mulţumirea,
O, Tată, Isuse şi Duhule Sfânt!




