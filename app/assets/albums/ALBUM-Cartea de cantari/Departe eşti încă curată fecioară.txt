Departe eşti încă curată fecioară
Şi ape şi codri şi munţi te înconjoară
Şi muncă îndelungă te ţine, te ţine
Şi dulcele Mire nu vine, nu vine...

Refren:
Mai coase, mai ţese, mai cântă, mai plânge
Mai încă puţine podoabe a strânge
Puţine, puţine şi tot mai puţine
Căci dulcele Mire grăbeşte spre tine.

Departe eşti încă şi noaptea-i târzie
Şi candela-ţi arde în casa pustie
Şi-i grea aşteptarea şi lacrima-ţi vine
Dar dulcele Mire grăbeşte la tine!

Azi orice iubire din urmă-ţi dispare
Doar una-i aprinsă şi scumpă şi mare
Şi zidul te-apasă şi lanţul te ţine
Iar dulcele Mire nu vine, nu vine...

Aşteaptă mai încă, puţină-aşteptare
Puţină veghere, puţină răbdare
Dar până când oare acestea vor ţine?
Iar dulcele Mire nu vine, nu vine...

Mai greu trec ca anii clipitele tale
Priveşte în zare, departe de cale
Tresari când se-aude un pas care vine
E dulcele Mire ce vine la tine!


