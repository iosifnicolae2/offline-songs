Turmă mică, turmă blândă, pradă lesne de-nghiţit,
Două mii de ani, cum oare, n-ai pierit?
/: Prin străvechile pustiuri, leii cei cu coama-n vânt
Cum de nu ţi-au şters şi urma pe pământ? :/

Ai tu, oare, Turmă Blândă, corn de taur, dinţi de lup,
Colţi de viperă, sau ghiare care rup?”
/: „Noi n-avem nici colţi, nici gheare, nici venin otrăvitor,
Dar avem cu noi o taină: un Păstor! :/

Prin străvechile pustiuri, El Păstorul Înţelept
Şi-a purtat pe umeri mieii şi la piept;
/: Şi de-aceea, nu ni-i frică, chiar de-am fi ca fulgu-n zbor,
Căci suntem o Turmă Mică, dar o Turmă şi-un Păstor! :/

 - Costache Ioanid -





