Nicidecum, nicidecum, niciodată
Gândul meu altui pas nu-l aştern,
În Isus viaţa mea e bogată,
Un izvor din etern în etern.

Nicăieri, nicăieri nici o clipă
Nu pot fi fericit fără El,
Lângă El peste-a morţii risipă
Voi zbura ca un alb porumbel.

În dureri, în necazuri şi-n moarte
Despărţire de Domnul meu nu-i,
Dacă inima nu mă desparte,
Orice-ar fi, orice-ar fi sunt al Lui.

Vom trăi veşnicii de iubire,
Mii de ani, zeci de mii, mii de mii,
Când o clipă cu El e-o uimire,
Ce va fi, ce va fi-n veşnicii.

Va veni, va veni Cel ce vine,
Hohotind Îi voi plânge la piept,
Cât mai bate o inimă-n mine
Îl doresc, Îl iubesc, Îl aştept.




