Tu nu pleci niciodată de la mine
Si nici o clipă singur nu mă lasi
Tu eşti mereu puterea ce mă ţine
Din cei dintâi la cei din urmă paşi.

Tu nu m-alungi Isuse ca pe-o zdreanţă,
Ci eşti mereu în mine ca o stea.
Mi-ai pus în suflet, Doamne, o speranţă
Cum nu e nimeni să mi-o poată da.

Au fost odată râuri de păcate
Dar sângele iertării a spus: Nu!
Şi Tu mi-ai spus ca să le uit pe toate
Şi bine ştiu că le-ai uitat şi Tu.

Sunt fericit chiar dacă vrei să sufăr
Când valuri vin şi vânturi grele bat,
Plutesc pe ape ca un fir de nufăr
Pe care Tu-l păstrezi mereu curat.

Îţi mulţumesc că eşti cu mine-n lume,
Îţi mulţumesc că m-ai iubit mereu,
Îţi mulţumesc că Tu mi-ai dat un nume,
Că-n Tine sunt şi Tu eşti Dumnezeu!

  - Costache Ioanid  -






