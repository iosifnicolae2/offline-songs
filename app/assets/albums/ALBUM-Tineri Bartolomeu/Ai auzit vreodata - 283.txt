283.Ai auzit vreodată, prietene de Mine?
Pe când în largul lumii cutreierai semeţ
Pe când cu lănci şi scuturi, cohortele străine
Te căutau să-ţi ceară al vieţii tale preţ

Ai auzit vreodată, prietene de Mine
Când floarea vieţii tale îşi scutura podoaba
Ca să te scap de lanţuri, de moarte şi ruşine
Eu am murit pe cruce, în locul tău, Baraba.

Eu răsădisem pacea, tu semănai furtuna
Şi pe-amândoi mulţimea ne-a pus pe un cântar.
Minciuna cea din umbră alese-atunci minciuna
Tâlharii cei cu vază cerură pe tâlhar

Puteam să zbor din lume, sătul de-a ei urgie
Şi-atunci mulţimea oarbă te-ar fi cerut degeaba
Dar m-am gândit la tine, privind spre veşnicie
Şi am murit pe cruce, în locul tău Baraba.

Te chem şi astăzi, vino şi vom străbate norii
Te-am căutat cu lacrimi prin spini şi bolovani
Dar vremea e târzie, mijesc pe dealuri norii
Şi ceru-ntreg te-aşteaptă de două mii de ani.

De-ai şti ce neagră-i noaptea şi ce adânc fierbinte
Va fi când suferinţa nu va cunoaşte graba
Vei plânge-ntotdeauna şi-ţi vei aduce-aminte
Că am murit pe cruce, în locul tău, Baraba.

