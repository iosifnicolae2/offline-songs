155.Tu nu pleci niciodată de la mine, 
şi nici o clipă singur nu mă laşi
Tu eşti mereu puterea ce mă ţine, 
din cel dintâi la cel din urmă pas

Tu nu m-arunci, Isuse, ca pe-o zdreanţă, 
şi eşti mereu în mine ca o stea
Mi-ai pus în suflet, Doamne, o speranţă
Cum nu e nimeni să mi-o poată da

Au fost odată râuri de păcate, 
dar sângele iertării a spus “Nu”
Oricâte-au fost eu le-am uitat pe toate, 
şi bine ştiu că le-ai uitat şi Tu

Sunt fericit chiar dacă vrei să sufăr, 
când valuri vin şi vânturi grele bat
Plutesc pe ape ca un fir de nufăr, 
pe care Tu-l păstrezi mereu curat

Îţi mulţumesc că eşti cu mine-n lume, 
Îţi mulţumesc că m-ai iubit mereu
Îţi mulţumesc că Tu mi-ai dat un nume
că-n Tine sunt şi Tu eşti Dumnezeu 

