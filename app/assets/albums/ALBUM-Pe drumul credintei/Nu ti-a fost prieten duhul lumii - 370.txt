Nu ţi-a fost prieten duhul lumii,
Te-a amânat de azi pe mâin’,
|: Şi, după ani de înşelare,
Nimic nu ţi-a lăsat în mâini :|

Nu ţi-a fost nici copilăria
Prieten credincios, curând 
|: S-a dus senină către alţii,
Şi gol te-a părăsit, plângând :|

Nu ţi-a fost prieten de credinţă
Nici tinereţea cât ai vrut,
|: Nici sănătatea, nici norocul,
Un singur Prieten ai avut :|

Dar pe Acela Unul singur
L-ai preţuit cel mai puţin,
|: L-ai ascultat cel mai din urmă
Şi L-ai privit cel mai străin :|

Şi, totuşi, încă El aşteaptă
Ca-n sfintele-ţi păreri de rău
|: Să preţuieşti a Lui iubire
Cât mai aşteaptă-n pragul tău :|

Deschide-I singurului Prieten, 
Plângându-ţi vina ta cu-amar,
|: Căci, dacă şi El se va duce,
Poţi plânge-n veci, va fi-n zadar! :|

