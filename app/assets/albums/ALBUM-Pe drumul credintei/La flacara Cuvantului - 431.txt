La flacăra Cuvântului să stau,
Isuse, ca să arzi în mine 
Tot ce-i străin de cer, 
Când iau să dau,
Tot ce Te-acoperă pe Tine!
Sub sabia Cuvântului să fiu,
Isuse, ca să tai în mine
Tot ce-i minciună, tot ce nu e viu,
Tot ce nu vine de la Tine!

      Cu dalta-nveşnicitului Cuvânt,
Isuse, să ciopleşti în mine
Tot ce-i firesc, născut de pe pământ,
Tot ce nu are locu-n Tine!
Căci numai prin Cuvântul Tău divin,
Când îl primesc întreg în mine,
Mă porţi, mă cureţi, 
Mă sfinţeşti deplin
Şi mă prefaci un chip cu Tine!

