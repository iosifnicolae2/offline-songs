O, nu-s mai tari ispitele ca harul
Ce l-ai primit ca să le poţi răbda,
Căci nu se cere-ntâi 
Să urci Calvarul,
Ci-ntâi primeşti puterea de-a-l urca

Credinţă, se cere, credinţă
Şi orice ispită o-nvingi
Credinţă de-avea-vei credinţă
Puterea ispitei o stingi!

O, nu-s mai tari durerile-ntâlnite
Decât puterea ce o vei primi,
Că nu-s întâi poverile sporite,
Ci-ntâi primeşti puteri a suferi

Nădejde, se cere nădejde
Şi orice dureri ai să-nvingi
Nădejde, atâta, nădejde 
Puterea durerii s-o stingi!

O, nu-s mai tari vrăjmaşii niciodată
Decât iubirea gata a-i ierta,
Că-ntâi nu vine ura-nverşunată
Ci-ntâi se va mări iubirea ta

Iubire, se cere iubire
Şi orice vrăjmaş ai să-nvingi;
Iubire, atâta, iubire
Încât ura-ntreagă s-o stingi!

