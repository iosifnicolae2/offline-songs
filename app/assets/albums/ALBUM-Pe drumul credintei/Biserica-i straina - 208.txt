Biserica-i străină 
Pe-acest nedrept pământ,
Ades’ plângând suspină 
Dup-al ei Mire sfânt!
Dar cu-a Sa mână tare 
Isus o va răpi,
Şi-atunci triumfătoare, 
|: În veci cu El va fi :|

Da, lupta-i pe sfârşite, 
Când goarna va suna;
Isus pe negândite 
Pe nori se va-arăta!
Azi partea noastră-i plânsul 
Și sete, foame, ger,
Atunci însă, cu Dânsul,
|: Vom apărea din cer :|

Ai zilei zori se-arată; 
Să ne trezim, copii!
Căci nu mult timp şi, iată, 
Pe Mire-L vom privi!
De ziua cea măreaţă 
Dorim cu toţi nespus,
Prin Duhul de viaţă, 
|: Să zicem ,,Vin’ Isus!” :|

