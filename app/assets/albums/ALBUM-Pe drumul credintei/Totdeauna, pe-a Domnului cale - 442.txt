Totdeauna, pe-a Domnului cale
Au fost lupte şi-au fost spini destui,
Căci acei ce-au urmat voii Sale,
Trebuit-au să-I semene Lui
N-a iubit lumea, nu, niciodată,
Pe-acei câţi I-au urmat Lui cu zel,
Ci, c-o ură mereu ne-mpăcată,
I-a primit pe pământ ca pe El

       Dar cu ochii-aţintiţi la răsplată,
Răbdarea Golgotei privind,
N-au cârtit cei aleşi niciodată,
Ci-au trăit şi-au murit biruind
Nu-i la fel pentru toţi încercarea
Nici nu-i vremea la toţi într-un fel,
Însă toţi în vreun fel au chemarea
La un preţ de dureri pentru El

     Cei ce fug stau fricoşi la-ncercare,
L-au lăsat sau vândut pe Isus,
Ruşinaţi se vor pierde-n uitare,
Alungaţi de blestemul de sus
Tu, fii tare, că-n ziua-ncercării
E alegerea ta pentru har;
Strălucit eşti în haina ocării,
Când te urci răbdător pe Calvar

Tu cătuşele-atunci le sărută
Rugător pentru cei ce le-au pus,
Că-n cereasca răbdare tăcută
Semăna-vei atunci cu Isus
Iar prin moarte-nmiit vei culege
Răsplătirea cerescului zel,
Căci mereu astfel Domnul Și-alege 
Pe acei ce-mpărăţi-vor cu El!

