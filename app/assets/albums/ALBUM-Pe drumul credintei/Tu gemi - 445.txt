Tu gemi? Dar iată-n lume 
Câţi sufăr şi mai rău,
Pe lâng-al lor, priveşte 
Ca nimic necazul tău
Tu plângi? Dar mergi la alţii
 Și vezi ce-ndură ei,
Şi îţi va fi ruşine 
C-ai plâns fără temei!

Eşti trist? Dar ia aminte 
L-al altora amar
Şi-ţi vei vedea povara, 
Pe lâng-a lor, un har
Cârteşti? Dar mai degrabă
 Nu tremuri c-ar putea 
Să vină peste tine 
Din chiar cârtirea ta?

Ci ’nalţă mulţumire 
Spre ceruri ne-ncetat,
Că nu ţi-a dat mai grabnic 
Precum ai meritat!
Şi laudă-L pe Domnul 
De toate-a Lui lucrări,
C-atuncea vezi, în toate, 
Doar binecuvântări!

