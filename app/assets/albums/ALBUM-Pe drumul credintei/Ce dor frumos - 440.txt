Ce dor frumos, ce rai ne leagă!
|: Eu cânt cu lacrimi, Tu le-alini :|
De dragul Tău, de dragul Tău, 
Mi-e viaţa dragă,
|: Că-n ea Te văd 
Și-n flori și-n spini! :|

În crinii albi Ţi-e sărutarea,
|: Şi-n maci văd sânge pe Calvar :|
De dragul Tău, de dragul Tău,
 Mi-e dragă valea,
|: Şi cerul fără de hotar! :|

În bulgări reci Te văd cum semeni,
|: Şi-n spini văd paşii-nsângeraţi :|
De dragul Tău, de dragul Tău,  
Iubesc pe oameni,
|: Azi sunt străini, 
Mâin’ poate fraţi! :|

Când turme trec 
Purtându-şi dorul,
|: Şi spune-un fluier: 
„Sunt cu voi” :|
De dragul Tău, de dragul Tău,  
Iubesc Păstorul
|: Ce-Și pune viaţa pentru oi! :|

În cei aleşi Îţi văd iubirea,
|: Când vin cântându-Ţi 
Psalmi în văi :|
De dragul Tău, de dragul Tău,
 Le sorb privirea,
|: Pe-obrajii lor sărut pe-ai Tăi :|

Şi cât mi-e dat să nu-Ţi văd faţa,
|: Dorit de ceruri, ca un mag :|
De dragul Tău, de dragul Tău, 
Mi-e dragă viaţa,
|: Şi moartea nu-i 
Decât un prag!  :|

