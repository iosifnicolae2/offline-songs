Cu suflet alb de nevinovăţie,
Înfioraţi de-atâtea frumuseţi,
Vin tinerii ca să-Ţi aducă Ţie,
Isuse, zorii altei tinereţi
Isus iubit, ca roua-mbelşugată
Venim ca să-Ţi aducem Ţie dar
În orice piept o jertfă ne-nfricată
Şi-n orice sân un crin pe-al Tău altar

Din toate cele patru părţi de lume 
Suim spre Tine, mii şi mii de mii,
Având pe buze-acelaşi dulce Nume,
Şi-n piept aceleaşi calde bucurii
Sub crucea Ta aducem fiecare
Potirul alb al crinilor din noi,
Să-L umpli Tu cu sfântă-nflăcărare
Şi să ne-arunci în lupta Ta apoi

Ne-om dărui salvării tuturora,
Pământul pentru cer să-l cucerim,
Privind cu ochii-n lacrimi aurora
Cerescului, dorit Ierusalim
Vom birui şi moarte şi urgie,
Ştiind că în curând noi vom purta 
Pe frunte-n fericita-mpărăţie
Cununi de slăvi şi sărutarea Ta!

