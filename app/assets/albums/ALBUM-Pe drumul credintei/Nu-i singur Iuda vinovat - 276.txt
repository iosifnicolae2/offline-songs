Nu-i singur Iuda vinovat 
De sângele ce se dădu,
|: Nici marii preoţi, nici Pilat, 
Ci lumea-ntreagă prin păcat!
Şi eu, şi tu! Şi eu şi tu! :|

Nu drumul greu spre Golgota,
Nici biciul când Isus căzu,
|: Şi-atât nici crucea nu-L durea
Cât noi, povara cea mai grea!
 Şi eu, şi tu! Şi eu şi tu! :|

Nu patru cuie L-au străpuns,
Când trupul jalnic se zbătu,
|: Ci noi, cu sufletul ascuns,
Cu mii de patimi L-am străpuns,
Şi eu, şi tu! Şi eu şi tu! :|

Nu farisei şi cărturari,
Nu preoţii de frunte, nu!
|: Şi noi am râs cu ochi murdari,
Şi noi suntem cei doi tâlhari,
Şi eu, şi tu! Şi eu şi tu! :|

Şi nu ostaşilor, prin sorţi,
Cămaşa albă Și-o dădu,
|: Ci tuturor! Dar tu o porţi?
Şi fără ea, toţi suntem morţi!
Şi eu, şi tu! Şi eu şi tu! :|

Nu-n stâncă, printre lilieci,
Şi nu sub lespede zăcu,
|: L-am îngropat ca pentru veci
Sub piatra unor forme reci!
Şi eu, şi tu! Şi eu şi tu! :|

 Şi-acum Isus cel judecat,
Azi, El te-ntreabă: ”Da, ori nu?
|: Eşti tu sau nu eşti vinovat?”
Eu am spus ”da!” Şi-am for iertat,
Dar tu, dar tu? Dar tu, dar tu? :|

