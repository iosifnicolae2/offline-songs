O, ce frumoasă eşti iubito,
Biserică, Mireasa mea,
Ce minunate sunt acele 
Podoabe ce te fac aşa,
O, ce frumoasă ţi-e credinţa 
Primită-n cugetul smerit,
Curată, sinceră, adâncă, 
Statornică pân’ la sfârşit!

      O, ce frumoasă ţi-e nădejdea 
Ce nu s-a clătinat nicicând,
Prin orişice-ncercări aceeaşi, 
Trăire şi-ndrăzneal-având
Ce îngerească ţi-e iubirea, 
Ce lângă Mine te-a ţinut,
În dulcea, negrăit’ şi dulcea 
Unire de la început!

Ce sfântă ţi-e curăţia 
Din dulcii, limpezi ochii tăi,
Ce n-au privit nicicând pe nimeni, 
Căzuţi, dispreţuiţi şi răi
Ce mişcătoare umilinţa 
Asemeni crinului rănit,
Ce-şi dăruie mai mult mireasma 
Cu cât e şi mai mulr zdrobit!

Ce îndelungă ţi-e răbdarea  
Ce te-a-nvăţat să lupţi şi blând
Iertând, să suferi pân’ la moarte, 
Și să nădăjduieşti crezând
Ce înduioşătoare-i  mila 
Ce te-a plecat spre cel lovit,
Să mângâi, să ajuţi, să dărui 
Nemustrător, tăcut, simţit!

   Ce-mbelşugat şi dulce-i rodul, 
Cu-atâtea lacrimi semănat,
Altarul miilor de jertfe, 
Ce strălucit e necurmat.
Ce fericit e-mpodobită, 
În totul, tot, făptura ta,
O, ce frumoasă, ce frumoasă 
Eşti tu pe veci, Mireasa Mea!

