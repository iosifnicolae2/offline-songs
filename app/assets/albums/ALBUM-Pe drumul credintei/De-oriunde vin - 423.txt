De-oriunde vin, pe-oriunde merg,
Tu, Doamne, eşti cu mine,
|: Orice-aş privi, orice-aş avea,
Nimica nu-i ca Tine! :|

Adâncul sufletului meu
Întruna Te doreşte,
|: Cu cât Te am mai mult, cu-atât
Simt dorul cum îmi creşte :|

Simt setea mai desăvârşit
Cu cât Te sorb pe Tine,
|: Şi mai neînţeles îmi pari 
Cu cât Te ştiu mai bine :|

Şi inima-mi mai mult Te vrea 
În dragostea-i încinsă,
|: Cu cât stă mai la umbra Ta,
Cu-atât e mai aprinsă! :|

Ce fericit sunt pe altar
În flăcări de iubire,
|: Când mistuit sunt pe deplin
În necuprinsa-Ţi fire :|

