Atât iubit-a Dumnezeu  
De mult această lume,
Că dete chiar pe Fiul Său, 
Ca jertfă fără nume!
Îl văd Calvarul greu urcând, 
Sub grea povară sângerând,

Tăcut şi blând ca Mielul!
Ocări, batjocuri, răni şi spini 
Și cuie-n palme, oh, cât chin 
Purtat-a Mieluşelul!

Privind la cruce gânditor 
Îmi înţeleg păcatul,
Al morţii ghimpe-ngrozitor 
Și-a lui răsplată: iadul!
Cum ai primit în locul meu 
Să fii străpuns, să suferi greu,

Să porţi a mea osândă!
O, da-nţeleg al meu păcat 
Ce suferinţă Te-a costat,
Pe Tine, fire blândă

Isuse, vreau aşa cum vrei, 
Să-ndur pentru dreptate,
A lumii şi-a fiilor ei, 
Batjocuri, răutate
Precum, apoi, şi Tu-ai murit, 
Și eu la timpul cuvenit,

Să mor vreau pentru Tine;
Şi mort să fiu pentru-orice rău, 
Viu numai pentru Dumnezeu,
Şi numai pentru bine

Isuse, Mieluşel jertfit, 
Iubirea Ta-i sublimă!
Prin cruce ai îndeplinit
Lucrarea Ta deplină;
Prin cruce-al iadului gâtlej, 
Și-al focului grozav vârtej,

E-nchis pentru vecie;
Tu poartă de-aur ne-ai deschis 
Spre gloriosul Paradis,
Spre-a Ta împărăţie!

