Eu am găsit, da, am găsit Nespusa Ta iubire,
Sunt izbăvit, sunt mântuit, Nespusă fericire
Un rob am fost, dar liberat, 
De-acum nu voi mai plânge,
Orice păcat mi l-a spălat 
Isus cu scumpu-I sânge

Slăvit să fie Dumnezeu; 
Isus şi azi trăieşte!
Mântuitorul meu iubit 
Pe mine mă iubeşte!
A sfărâmat un jug de fier, 
Da, jugul nedreptăţii,
Şi datu-mi-a un jug uşor: 
Al păcii şi-al dreptăţii!

Iubindu-mă, El m-a căutat, 
Și m-a găsit departe,
Umblând în făr’delegi, rodind Rod groaznic către moarte!
Cu-al Său Cuvânt m-a ridicat, Din groap-adânc’ mă scoase,
Şi drumul strâmt mi-l arătă, 
Al crucii glorioase

Cum, dar, să nu-L cânt 
Pe Isus, slăvitul nostru rege,
Ce zi cu zi, din lume, 
Azi ostaşi sfinţi Şi-alege!
Şi cum să nu mă rog mereu, 
Să binecuvânteze
Pe cei ce viaţa Lui şi-o dau, 
Și-n El vor să-nvieze!

