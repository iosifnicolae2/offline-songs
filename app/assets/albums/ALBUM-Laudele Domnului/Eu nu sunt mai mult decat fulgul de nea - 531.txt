Eu nu sunt mai mult 
Decât fulgul de nea
Un joc de cristale e trecerea mea
|: Se scutură clipa 
Din timpul deplin
Surâde şi cade. Şi altele vin :|

Eu nu sunt mai mult 
Ca un fir de parâng
Ce coasa îl taie 
Și furcile-l strâng
|: Ţărâna rămâne şi uită de el
Şi alt fir se-nalţă şi cade la fel :| 

Eu nu sunt mai mult 
Ca o rază-n abis,
Dar drumul spre stele 
Oricând mi-e deschis
|: Eu nu sunt luceafăr 
Cu chip marmoreu,
Pe fruntea mea însă 
E scris Dumnezeu :| 

