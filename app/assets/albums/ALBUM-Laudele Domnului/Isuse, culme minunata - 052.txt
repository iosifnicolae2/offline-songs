Isuse, culme minunată
De unde-L văd pe Dumnezeu,
|: Ce viaţă binecuvântată
Adus-ai sufletului meu :|

E-atâta bunătate-n Tine
Stăpâne-atât de scump şi bun
|: Cât cu-al meu glas 
Printre suspine
În veci, eu n-am să pot să spun :|

Atâta milă şi iubire
Isuse-n Tine am aflat
|: Cât n-o să poată niciodată
Să spună-un păcătos iertat :|

Atâta dragoste şi pace
Eu aflu-n Tine zi de zi
|: Mai mult decât putut-am crede
Sau mi-am putut închipui :|

Cu ce înfiorate imnuri
De slavă Ţi-aş putea cânta
|: Când Tu mă faci să simt acuma
Ce nici n-aş fi putut visa :|

Cum să-Ţi arăt recunoştinţă
Când Tu mă faci acum să am
|: Atâta har cât altădată
Nici să-mi închipui 
Nu-ndrăzneam :|

Cum, când în tot ce pot, Isuse
Eu sunt atât de slab şi mic
|: Şi-n neputinţa mea, mai vrednic
De Tine n-am nimic, nimic :|

Primeşte jertfa caldei lacrimi
Şi darul cântecului smuls
|: Din dorul unei inimi, care
Ţi-ar da, dar n-are ce, mai mult :|

